<h1 data-tts="1ff0171d465480ee2be2c45463438c124d8081f8">Geldigheid rijbewijs</h1><p><span data-tts="bcf97f109b44a3a21c7fc35b858aa7492c00395e">Normaal gesproken is een rijbewijs tien jaar geldig.</span> <span data-tts="37c8a2798a506eb0d47b102cc59735401b769e39">Dit geldt voor de rijbewijzen voor de motorfiets, bromfiets, personenauto met of zonder aanhangwagen en de trekker.</span> <span data-tts="f1e08922d22f72fb18715a58b5c0c909210ec11f">De ‘grotere’ rijbewijzen, voor de vrachtauto en de autobus, zijn slechts vijf jaar geldig.</span></p>
<p><span data-tts="dbb92f1a2ead93106092b153607e14bb2dc68275">In sommige gevallen is er een reden om de geldigheid korter te maken.</span> <span data-tts="3df2db7702179bf689df494b4b26359fbf0e019a">Dit kan het geval zijn als je een medische aandoening hebt zoals diabetes (suikerziekte).</span> <span data-tts="f76e6d22a59e18bd6d4407c23b6f603084b5f71b">Maar ook als je een bepaalde leeftijd hebt bereikt wordt de geldigheidsduur korter.</span></p>
<p><span data-tts="315f9a59f3a6f7bd3253e83aaa65e1bf64b82917">Dit wordt gedaan omdat een aandoening kan verslechteren waardoor de rijvaardigheid negatief wordt beïnvloed.</span> <span data-tts="d2c73712176b336d7742dc15ee026035a4de3956">Ook als je ouder wordt gaat je rijvaardigheid vaak wat achteruit.</span> <span data-tts="206aedd05b4f32e948ecb6950c6a0b7c6172f816">Om te zorgen dat het CBR beter in de gaten kan houden of je nog steeds rijgeschikt bent, moet je het rijbewijs dan vaker verlengen.</span> <span data-tts="763d114f26a7174920481a3d299618569162cd80">Soms is ook een medische keuring nodig bij een verlenging.</span></p><dl><dt data-tts="088c82b418a8b21c059e33d460a7f2f6c836310f">Gezondheidsverklaring</dt><dd><p><span data-tts="ad124d468c6406c97802cb2329dfa1fbfb3bf711">Vragenlijst waarin je richting het CBR verklaart hoe je geestelijke en lichamelijke gesteldheid is.</span> <span data-tts="2191b074097f37502cbfedd6c95ab55437432533">Het CBR bepaalt naar aanleiding van deze verklaring of je rijgeschikt bent, of dat er verder onderzoek nodig is naar je rijgeschiktheid.</span></p></dd></dl><h1 data-tts="3ff76049214bbe2e66a0261c14636a0f3b5cb782">Medische aandoening</h1>
<p><span data-tts="564486094be26aa2b3087841ca92c97b65c8af80">Heb je een medische aandoening, zoals diabetes, die al bekend is voordat je je rijbewijs haalt?</span> <span data-tts="af279bf1c7f325fcc4d5312b57e6ce6542acfac2">Dan moet je deze aandoening aangeven op de gezondheidsverklaring die je moet indienen voordat je praktijkexamen doet.</span> <span data-tts="af5c0706288eded287fad2f73f066c88bd2f4c13">Dit kun je doen op de <a rel="noopener noreferrer" target="_blank" class="external" href="https://www.cbr.nl/" title="Naar het CBR">site van het CBR</a>.</span></p><h1 data-tts="40bc0aa36cf6f423aa4d0e9075ffc4bb23f817f8">Geldigheid vanaf 65 jaar leeftijd</h1>
<p><span data-tts="fe01861d6b300c884cf7fdd6225e6f310836c16d">De geldigheid wordt vanaf 65 jaar langzamerhand korter.</span> <span data-tts="351683444adc6f3b304e501ca508b16bc02d4895">Zo is deze bij verlenging tussen je 65<sup>e</sup> en je 70<sup>e</sup> levensjaar maximaal tot aan je 75<sup>e</sup> levensjaar.</span> <span data-tts="6d0c5a9324fdb19938c40b26d4ceec140382d5cb">Verleng je bij 65 jaar, dan is je rijbewijs dus nog tien jaar geldig.</span> <span data-tts="0ad039cc86eb17f791b4b9687e2411fd2c68eaef">Verleng je op je 69<sup>e</sup>, dan is je rijbewijs nog zes jaar geldig.</span> <span data-tts="7a29922b959ed9276204e463ecc33d22a586bb52">Vanaf je 70<sup>e</sup> wordt het rijbewijs met maximaal vijf jaar verlengd.</span> <span data-tts="94b3c2d92ecbc00d608dc199e4e81977f64f795d">Vanaf je 75<sup>e</sup>, zal je daarnaast bij iedere verlenging een medische keuring moeten ondergaan.</span></p><section class="table"><table><thead><tr><td></td>
        <th data-tts="32996b8a92342b4d931ca533afdb8155a031565e">Maximale geldigheid</th>
    </tr>
    </thead>
    
        <tr><th data-tts="d2d2f69cd05a55d5d997acfa245e5e93d53e8aa5">Jonger dan 65 jaar</th>
        <td data-tts="f38265c2f9cff92904bee646bcfbbb29a8540122">10 jaar geldig</td>
    </tr>
    
        <tr><th data-tts="760fab8c9bdd3e780d3dc464634e5207004f8201">Tussen de 65 en 70 jaar</th>
        <td data-tts="bebe437152c686a4abe2bf247ea18bd71db29db1">Tot je 75e jaar, dus tussen de 5-10 jaar geldig</td>
    </tr>
    
        <tr><th data-tts="553ae61bfa5bc247d748b78dc254cf6bafc9bf0f">Tussen de 70 en 75 jaar</th>
        <td data-tts="2e7afbe708af766e75107b6673243d9f56a0a344">5 jaar geldig</td>
    </tr>
    
        <tr><th data-tts="b36fce6f93687828b3c61f6a355ba0554e4aee52">Boven de 75 jaar</th>
        <td data-tts="a47d8ac79f1148b3813f38303a0b02392e93613f">5 jaar geldig, verplichte keuring</td>
    </tr>
</table></section><h1 data-tts="b2d1387051c31dc6bfe661233581ccb1dd82edb3">Verlies van geldigheid</h1>
<p data-tts="41cacd9b3beae774c8f3f1aca7c15651d4bfab8d">Een rijbewijs verliest zijn geldigheid automatisch in de volgende gevallen:</p>

<ul><li><span data-tts="82284f9da144abcbb7c930ada4f68fc46fbd20b4">Er is een vervangend rijbewijs uitgegeven, of je rijbewijs is als vermist of gestolen opgegeven.</span> <span data-tts="1c3ea0298a451ee81ee896d832f6d47813ed3bc0">Je oude rijbewijs is dan ook na terugvinden niet meer geldig.</span></li>
<li data-tts="8200020d78befeaa55415cd728b690a9b5bbe3eb">Als je de bevoegdheid tot het besturen van (bepaalde, of alle) motorrijtuigen is ontzegd.</li>
<li data-tts="5bc5c50ba2bc6f82870c1445ced2c65c881401eb">Als er wijzigingen zijn aangebracht aan je rijbewijs.</li>
<li data-tts="43c26309e561ff4d74b36b95d908e6a96e9375eb">Als je hele rijbewijs of je rijbewijs voor bepaalde categorieën ongeldig is verklaard.</li>
<li data-tts="3234b4df82587de49b1f8117142de2e227b45749">Als belangrijke gegevens van jou zijn gewijzigd, zoals je achternaam, je voornamen, de plaats of datum van jouw geboorte of je geslacht.</li>
</ul><h1 data-tts="12af2c133c2fee7dd9a7323e8a9c5da8f5e84e50">Ongeldig verklaard</h1>
<p><span data-tts="77799a82a62ea1b7074ba57a0d53061b16c68077">Bij bepaalde overtredingen of misdrijven wordt het rijbewijs ongeldig verklaard.</span> <span data-tts="4990b90b5bcd266b5a9bbf2c02d20d256238a606">Dit gebeurt in de volgende gevallen:</span></p>

<ul><li><span data-tts="045247c9ffe975278c03e905b231abb70dda50df">Als je binnen 5 jaar twee keer wordt veroordeeld voor het rijden onder invloed van alcohol en het alcoholgehalte in het bloed de tweede keer meer dan 1,3 promille is.</span> <span data-tts="323086946347d486e8c0e85354bd331130086b11">Dit staat gelijk aan 570 µg/l uitgeademde lucht.</span></li>
<li data-tts="6759afe4a8770afc3fa13092617e3fe58cd9af56">Als je binnen 5 jaar twee keer wordt veroordeeld voor het rijden onder invloed van drugs of een combinatie van drugs en alcohol.</li>
<li data-tts="8451145b02c56002e2cf072ac5f7219d85efac37">Als je weigert mee te werken aan het alcoholonderzoek (blaastest of bloedonderzoek).</li>
</ul>